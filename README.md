# Release BGT-inlooptool
## Handige plug-in bij de BGT-inlooptabel

**De BGT-inlooptabel typeert de vlakken in de Basisregistratie Grootschalige Topografie (BGT) en combineert deze met de verwachte bestemming van afstromend hemelwater. De nieuwe BGT-inlooptool koppelt in GIS-software de BGT-vlakken automatisch met GWSW-conforme rioleringsbestanden. Handmatig gearceerde kaarten zijn daarmee verleden tijd. Zo genereert u snel en eenvoudig herbruikbare basisdata voor hydraulische modellen, analyses en kaarten.**

## BGT-inlooptabel
Inzicht in de afstroming van hemelwater is cruciaal om uw stedelijk watersysteem beter te begrijpen. U hebt dit inzicht nodig om bijvoorbeeld afvalwaterprognoses, een afkoppelkaart of het systeemoverzicht stedelijk water (voorheen BRP) te maken. Ook voor de hydraulische modellen waarmee u systemen dimensioneert en systeemgedrag bij maatgevende en extreme belasting toetst, moet u weten hoeveel hemelwater afstroomt naar de riolering. 

Eerder dit jaar hebben Stichting RIONED en STOWA een Handleiding voor de [BGT-inlooptabel](https://www.riool.net/handleiding-voor-de-bgt-inlooptabel-2021-) uitgebracht. De handleiding beschrijft een uniforme werkwijze om de BGT-vlakken te typeren en te koppelen met de bestemming van het water: in welke mate infiltreert het water ter plaatse, stroomt het naar open water of stroomt het in het riool?

## BGT-inlooptool: BGT-vlakken en GWSW-rioleringsdata automatisch koppelen
De BGT-inlooptool (plug-in voor GIS-software) maakt het gebruik van de -inlooptabel n√≥g eenvoudiger door de BGT-vlakken en [GWSW](https://data.gwsw.nl)-conforme rioleringsbestanden automatisch te koppelen. Handmatig gearceerde kaarten zijn daarmee verleden tijd. Als beheerder kunt u vlot met beide instrumenten aan de slag en de resultaten gaandeweg verfijnen op basis van uw lokale kennis.

## Gebruik in de praktijk
De BGT-inlooptabel en -inlooptool zijn bedoeld om de basisdata voor modellering te verbeteren, uniform beschikbaar te stellen en beter te kunnen beheren. Die data kunt u vervolgens ook inzetten voor andere doeleinden. Voorbeelden daarvan en een demonstratie van hoe u de BGT-inlooptabel en -inlooptool in de praktijk gebruikt, kunt u terugzien in het RIONED-webinar De BGT als goede basis voor systeeminzicht van afgelopen 4 november. 

Ga dus aan de slag met de BGT-inlooptabel en BGT-inlooptool. De BGT-Inlooptool tool is beschikbaar gesteld in twee GIS-software pakketten:
*	In QGIS kan de tool worden gevonden in de plugin-manager (te benaderen vanuit de applicatie zelf).
*	In ArcGIS kan de tool binnen [ArcGIS online](https://tauw.maps.arcgis.com/home/item.html?id=c8e8759e32af4967be181544a1d1c807) worden gevonden op de pagina van ontwikkelaar TAUW

Download de gebruiksinstructie voor de BGT-inlooptool hieronder:
*	Voor [QGIS](https://github.com/nens/bgt-inlooptool/raw/master/docs/Handleiding%20BGT-inlooptool%20QGIS.pdf)
*	Voor [ArcGIS Pro](https://github.com/nens/bgt-inlooptool/raw/master/docs/Handleiding%20BGT-inlooptool%20ArcGIS%20Pro.pdf)

De broncode van de BGT-inlooptool is open-source. Voor meer informatie over de code en voor (oude) versies kunt u kijken op [GitHub](https://github.com/nens/bgt-inlooptool)

## Ontwikkelteam & vragen
De BGT-inlooptool is in opdracht van Stichting RIONED en STOWA ontwikkeld door Nelen & Schuurmans (projectleiding en QGIS plug-in), Jafeth Heining Stedelijk Water en NOORD stedelijk water (inhoudelijke ondersteuning & prototype) en TAUW (ArcGIS plug-in).

Voor vragen, opmerkingen of onverhoopte problemen kunt u terecht bij bgtinlooptool@nelen-schuurmans.nl 


